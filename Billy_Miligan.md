## Уривок із твору Біллі Мілліган
Здавалось, Біллі не гнівався ні на апеляційний суд, рішення якого було не на його користь, ні на суддю Флаверса. У мене склалося враження, що юнак уже просто стомився боротися.
Ми з Біллі й досі часто розмовляємо по телефону, і час від часу я навідую його в Дайтоні. Іноді мене зустрічає Томмі, Аллен або Кевін. Але часом з’являється той, безіменний.
Під час однієї з наших зустрічей я запитав його, що він за один, і він відповів:        
-Я не знаю, хто я. У мене всередині порожнеча.      
Я попросив його розповісти, що він відчуває.        
-Коли я не сплю і не перебуваю на сцені, – почав юнак, – я мовби лежу долілиць на скляній площині, якій не видно ні кінця, ні краю, і дивлюся крізь скло на те, що лежить піді мною. Те, що я бачу, нагадує відкритий космос із зірками, але є там і яскраве коло, мовби туди падає промінь світла. І мені здається, що цей промінь б’є з моїх очей, бо куди б я не перевів погляд, світляне коло завжди переді мною. Довкола яскравої плями світла лежать у домовинах деякі з членів моєї «сім’ї». Кришки домовин не опущені, тому що люди в них іще не мертві. Вони поринули в сон і чогось вичікують. Деякі домовини стоять порожніми, бо ще не всі зібрались у тому місці. Девід та інші діти хочуть іще пожити. Це старші вже цілком зневірились.      
–Що ж це місце? – запитав я.        
–Девід дав йому ім’я,– відповів юнак,&nbsp;– адже це він його створив. Він називає його Місцем останнього спочинку.