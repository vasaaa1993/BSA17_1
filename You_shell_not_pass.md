# В Україні заблокують доступ до "Одноклассников", "ВКонтакте", "Яндекса" та Mail.Ru – указ президента
## Серед нових санкцій, які ввів своїм указом президент України Петро Порошенко, блокування на території України російських соціальних мереж, а також сервісів Mail.Ru та "Яндекс".

**Президент України Петро Порошенко підписав указ №133/2017, яким затвердив рішення Ради національної безпеки і оборони України від 28 квітня 2017 року "Про застосування персональних спеціальних економічних та інших обмежувальних заходів (санкцій)". Його текст опубліковано на сайті президента.**        
У списку юридичних осіб, які підпадають під санкції, опинилися російські компанії **"ВКонтакте"**, **"Одноклассники"**, **Mail.Ru**, **"Яндекс"**, а також їхні українські представництва.         
Інтернет-провайдерам України забороняють надавати доступ до ресурсів, які фігурують у новому списку санкцій.        
Блокування доступу також поширено на сайти російських антивірусних компаній **"Лаборатория Касперского"** і **"Доктор Веб"**.       
Санкції стосовно вказаних організацій вводяться на три роки.        
В офісі **"Яндекс.Україна"** кореспонденту видання **"ГОРДОН"** заявили, що наразі вони нічого не коментують.
В оновлених списках обмеження вводять щодо **468 юридичних осіб** та **1228 фізичних осіб**.        
Уперше Київ запровадив санкції проти 105 компаній і 388 громадян, причетних до російської агресії, у 2015 році – за рік після того як аналогічні заходи застосували США і ЄС. 17 жовтня 2016 року президент України продовжив попередні (з переліку виключили 41 фізичну особу й одну компанію) і затвердив додаткові санкції проти **335 фізичних і 167 юридичних осіб**.      
Згідно із законом "Про санкції", рішення про їх застосування ухвалює РНБО України та вводить у дію президент своїм указом.      
Сполучені Штати, Євросоюз та деякі інші країни запровадили економічні санкції щодо Росії навесні 2014 року, після того як Росія анексувала український півострів Крим і почала військову агресію на сході України. Санкційні пакети кілька разів розширювали та посилювали.

## Comments

> #### Ruslan Khavriuta
> Заблочили ВКонтактє       
> Разбітиє блюдца       
> Школота вся ридає     
> В фейсбуці всі сміюцця

> #### ВП 
> ФЕЙСБУК И ТВИТТЕР, ЗАДРАИТЬ ВСЕ ОТСЕКИ

> #### Syhivskiy 
>Прикордона служба Твіттера затримала групу нелегальних мігрантів з Однокласників